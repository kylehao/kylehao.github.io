---
layout:     post
title:       《兰亭集序》
subtitle:   晋·王羲之
date:       2020-07-13
author:     听松阁
background: ../img/post-bg-poem-12.jpg
category: poem
tags:
    - 美文
    - 散文
---

   永和九年，岁在癸丑，暮春之初，会于会稽山阴之兰亭，修禊事也。
群贤毕至，少长咸集。此地有崇山峻岭，茂林修竹；又有清流激湍，映带左
右，引以为流觞曲水，列坐其次。
<br><br>
     虽无丝竹管弦之盛，一觞一咏，亦足以畅叙幽情。
<br><br>
     是日也，天朗气清，惠风和畅，仰观宇宙之大，俯察品类之盛，所以
游目骋怀，足以极视听之娱，信可乐也。
<br><br>
     夫人之相与，俯仰一世，或取诸怀抱，晤言一室之内；或因寄所托，
放浪形骸之外。虽取舍万殊，静躁不同，当其欣于所遇，暂得于己，快然自
足，不知老之将至。及其所之既倦，情随事迁，感慨系之矣。向之所欣，俯
仰之间，已为陈迹，犹不能不以之兴怀。况修短随化，终期于尽。古人云：
“死生亦大矣。”岂不痛哉！
<br><br>
     每览昔人兴感之由，若合一契，未尝不临文嗟悼，不能喻之于怀。固
知一死生为虚诞，齐彭殇为妄作。后之视今，亦犹今之视昔。悲夫！故列叙
时人，录其所述，虽世殊事异，所以兴怀，其致一也。后之览者，亦将有感
于斯文。
